# 8QA05
Het op cellulair niveau begrijpen van het ontstaan en verloop van ziektes is een belangrijk onderzoeksonderwerp. Hierbij spelen de eiwitten in de cel een grote rol. De productie hiervan wordt gestuurd door de genen die in de cel tot expressie komen. Het bepalen van de mate waarin genen in een cel tot expressie komen is daardoor een veelbelovende techniek geworden voor het begrijpen, en mogelijk zelfs genezen, van sommige ziektes. Een van de mogelijke technieken om genexpressiewaarden te bepalen is het gebruik van micro arrays. Daarmee is het mogelijk om in één experiment de expressiewaarden van zeer veel (10000) genen te bepalen. Het vergelijken van genexpressiewaarden van bijvoorbeeld "gezond" en "ziek" weefsel kan uitsluitsel geven welke genen een rol spelen bij het ontstaan van de ziekte of bij het genezingsproces. Indien de metingen op verschillende tijdstippen herhaald worden, is er ook informatie over het ziekteverloop te destilleren.  De verwerking en analyse van deze grote aantallen data is zonder gebruik van computers ondoenlijk. De eerste stap bestaat uit de voorbewerking (preprocessing) van de data. Hierbij worden onder andere genen met expressieniveaus die niet voldoende boven de signaal-ruisverhouding uitkomen weggelaten. Daarna kan de relatieve expressie worden berekend. Dat is een getal dat aangeeft hoeveel een gen in gezond weefsel meer tot expressie komt dan in ziek weefsel. Na het preprocessen bestaan de data uit de relatieve expressiewaarden van een groot aantal genen op 8 tijdstippen. Ieder gen correspondeert dus met een punt in de 8-dimensionale ruimte. Twee genen die ongeveer hetzelfde expressieverloop in de tijd hebben, corresponderen met punten in de 8-dimensionale ruimte die dicht bij elkaar liggen. Om groepen genen met hetzelfde gedrag te vinden worden nu de punten in de 8-dimensionale ruimte geclusterd. Dat betekent dat de punten worden ingedeeld in clusters, d.w.z. groepen dicht bij elkaar liggende punten. Er zijn in de literatuur diverse clusteralgoritmes beschreven, waarvan sommigen met een Python programma geïmplementeerd zullen worden.  De laatste fase is het interpreteren van de in de vorige fase gevonden resultaten Deze stap betreft de analyse van de relatie van de verschillende clusters tot de biologische processen in het weefsel.
